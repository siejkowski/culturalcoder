---

layout: post
title: "Spiritus movens kryje się za szkłem"  
lang: "pl"  
read_more_after_node: 1
author: Krzysztof Siejkowski  
words: fetyszyzm, komputerowy

---

###### Kto napisał przeglądarkę, za pomocą której czytasz ten akapit? Kto stworzył środowisko, by mogła renderować tekst, przewijać go zgodnie z ruchem dłoni, by otwierać i zamykać okno? Kto zaprojektował wyświetlacz emitujący znaki, tak, by mogły dotrzeć do Twoich oczu? Interakcja z technologią jest dokładnie tym, czym jest: *interakcją z technologią*, choćby w formie medium pośredniczącego w komunikacji z drugim człowiekiem. Skoro jednak medium to jest od początku do końca sztuczne, wymyślone, zaprojektowane i zbudowane[^ATP-woodpecker], to gdzie kryją się jego twórcy?

[^ATP-woodpecker]: Świetny monolog na ten temat wygłosił ostatnio John Siracusa w 56. odcinku [ATP: The Woodpecker][atp-woodpecker].

W interakcjach człowiek-komputer maszyna jest oderwana od twórcy. Smartphone czy laptop to odrębne byty, obdarzone [sprawczością][ag] i niekoniecznie dające się łatwo okiełznać. Oczywiście każdy sprzęt nosi wyryte logo producenta --- ale kim właściwie jest producent? Kto ma bliższy związek z leżącą przede mną paczką metalu, plastiku i szkła: zamknięty w jeansach i czarnym golfie prezes firmy, która ją wyprodukowała? Czy może ci, którzy ją składali, kleili i polerowali? A może jednak ci goście, którzy napisali dla niej system i aplikacje, bez których byłaby bezużyteczna? Nawet nie potrafię wyobrazić sobie tych wszystkich twarzy.  

Dlaczego korzystając z technologii nie dostrzegam jej twórców? Dawno, dawno temu, w kontekście rewolucji przemysłowej, na to pytanie próbował odpowiedzieć jeden z założycieli nauk społecznych, Karol Marx. Wprowadził wówczas kategorię [fetyszyzmu towarowego][mx]. Pojęcie to jest wieloznaczne, ale wskazuje na zaciemnianie związku między producentem i produktem, twórcą i tworem, ludzką pracą a jej owocem:  

> (...) produkty ludzkiej głowy wydają się obdarzone własnym życiem, samodzielnymi postaciami, pozostającymi w stosunkach z sobą i z ludźmi. Podobnie dzieje się w świecie towarów z produktami ludzkiej ręki. Nazywam to fetyszyzmem, który przylgnął do produktów pracy, odkąd są wytwarzane jako towary, i jest nieodłączny od produkcji towarowej. [^marks]

[^marks]: Karol Marks, *Kapitał -- Krytyka ekonomii politycznej -- Tom pierwszy -- Księga I -- Proces wytwarzania kapitału -- [Rozdział 4: Fetyszyzm towarowy i jego tajemnica][marks]*, po raz pierwszy opublikowane w 1867, wersja elektroniczna: Polska Sekcja MIA - kwiecień 2002  

Fetyszyzm, twierdzi Marks, to nieodłączna cecha *produkcji towarowej*. Czym jest owa produkcja? W 1986 roku, a więc już w zinformatyzowanym świecie, antropolog Igor Kopytoff tłumaczył  proces *utowarowienia* jako sprowadzenie przedmiotu, idei, usługi czy człowieka do wspólnej domeny rzeczy wymienialnych [^kopytoff]. Litr soku pomarańczowego z miąszem oraz gra w dodawanie trójek na iOS, widziane z osobna, przynależą do zupełnie innych domen. Jeśli jednak określić ich wagę w jakiejś wspólnej sferze, na przykład za pomocą pieniądza, stają się porównywalne --- w szczególności zyskują identyczną wartość. Tym samym nie jest już istotne kto, jak, gdzie i kiedy przyczynił się do stworzenia soku czy aplikacji; są równowartościowe, po zakupie ta sama liczba pojawi się na wyciągu. Tak, jak za kolorową etykietą nie widać rąk zbierających pomarańcze, tak też nie widać dłoni wysyłających do `[instancji wiadomość]` i definiujących `@property`. Wpisane jest to w samą istotę produkcji towarowej, w fundament kapitalizmu.

[^kopytoff]: Igor Kopytoff, *Kulturowa biografia rzeczy -- utowarowienie jako proces* \[w:\] *[Badanie kultury. Elementy teorii antropologicznej][kopytoff]*, Warszawa 2003, 249-274  

Roland Barthes z poetycko-ironiczną manierą pisał o wchodzącym w 1955 [Citroënie DS][DS], że:

> (...) samochód jest dzisiaj wystarczająco dokładnym odpowiednikiem wielkich gotyckich katedr; chcę powiedzieć - wielkim tworem epoki powstałym w namiętnej wyobraźni nieznanych artystów, prowadzonym w marzeniach, jeśli nie na jawie, przez cały naród, który przywłaszcza sobie pod jego postacią przedmiot całkowicie magiczny. [^barthes]

[^barthes]: Roland Barthes, *[Mitologie][barthes]*, Warszawa 2000, 190-192

Wizja *nieznanych artystów* dających  magiczny przedmiot marzeń kapitalnie pasuje do świata sprzętu i oprogramowania. Zbiorowe marzenia materializują się  w rozłożonych pod iStorami kolejkach śpiworów poprzedzających premiery sprzętu. Barthes jednak przecenia refleksyjność marzących: projektanci i inżynierowie Samsunga, Google czy Apple, poza kilkoma wyjątkami, pozostają nie tylko nieznani, ale nieuświadomieni. Widok gotyckich katedr, choć ma kierować myśli ku niebu, to częściej niż widok leżącego na stoliku tabletu kieruje je ku budowniczym sprzed lat. Obietnica zawarta w rozczulającej dziś czołówce "Structure and Interpretation of Computer Programs"[^sicp] --- będziesz [czarodziejem][sicp-intro] zdolnym stworzyć cokolwiek tylko zapragnie za pomocą zaklęć *eval* i *apply* --- spełni się tylko po części. Podziw wzbudzi nie twój kunsz, lecz dzieła. Olbrzymia większość współtwórców technologicznej magii pozostanie niedostrzeżona.

[^sicp]: "Structure and Interpretation of Computer Programs" to słynna seria wykładów prowadzonych na MIT w latach 80. i 90. w ramach [przedmiotu o tej samej nazwie][sicp-mit]. Korzystając z języka Lisp, przedstawiała nie tylko zapowiadaną strukturę, ale także całą wizję tego, jaki aparat myślowy wykorzystywać w tworzeniu oprogramowania. Dostępne są za darmo [nagrania z wykładów][sicp-videos] oraz [książka stanowiąca ich rozwinięcie][sicp-book].

Najciekawsze wydaje się to, że metafora budowniczych katedr, po którą sięgnął Barthes, jest względnie szeroko rozpowszechniona w środowisku programistów [^katedry-mosty]. Znane odwołanie do niej znaleźć można w ["Pragmatycznym programiście"][pb] Andy'iego Hunta i Dave'a Thomasa --- programista powinien starać się być budowniczym, ma przebyć drogę "od czeladnika do mistrza"[^pp]. Jest to promocja konceptu kodera-rzemieślnika, osoby zaangażowanej we własny zawód, aktywnie rozwijającej umiejętności, dumnej ze swoich dzieł. Wykorzystanie właśnie tej metafory sugeruje, że Hunt i Dave zdają sobie sprawę  z nieodłącznie wpisanej w rzemieślniczą dumę gorzkiej niewidoczności. Użytkownicy będą wykorzystywać, podziwiać i kochać dzieło, ale nie twórców. Spiritus movens pozostanie ukryty za szkłem.

[^katedry-mosty]: Równie rozpowszechniona jest tylko metafora budowniczych mostów aka "jeśli mosty budowano by tak, jak oprogramowanie, to bałbym się nimi jeździć". Jeśli dorzucić do tego metaforę wybitego okna i źródła inspiracji do wzorców projektowych, to można dostrzec, że w inżynierię komputerową wpisana jest nuta tęsknoty za stałością i namacalnością inżynierii budownictwa. W granicach tej tęsknoty, ale z wiedzą, że nie można się jej poddawać, pisana była [Katedra i bazar][katedra-i-bazar], w której katedralny model został świadomie odrzucony.

[^pp]: Idea ta skrótowo przedstawiona jest w [wywiadzie z Huntem i Thomasem][pp].

[atp-woodpecker]: http://atp.fm/episodes/56-the-woodpecker
[ag]: http://pl.wikipedia.org/wiki/Sprawczo%C5%9B%C4%87
[mx]: http://www.marxists.org/polski/marks-engels/1867/kapital/01.htm#D1R14
[marks]: http://www.marxists.org/polski/marks-engels/1867/kapital/01.htm#D1R14
[kopytoff]: http://lubimyczytac.pl/ksiazka/125245/badanie-kultury-elementy-teorii-antropologicznej
[DS]: http://pl.wikipedia.org/wiki/Citro%C3%ABn_DS
[barthes]: http://lubimyczytac.pl/ksiazka/88326/mitologie
[sicp-intro]: http://groups.csail.mit.edu/mac/classes/6.001/abelson-sussman-lectures/wizard.jpg
[sicp-mit]: http://ocw.mit.edu/courses/electrical-engineering-and-computer-science/6-001-structure-and-interpretation-of-computer-programs-spring-2005/video-lectures/  
[sicp-videos]: http://ocw.mit.edu/courses/electrical-engineering-and-computer-science/6-001-structure-and-interpretation-of-computer-programs-spring-2005/video-lectures/  
[sicp-book]: http://mitpress.mit.edu/sicp/full-text/book/book.html  
[pb]: http://lubimyczytac.pl/ksiazka/75292/pragmatyczny-programista-od-czeladnika-do-mistrza
[pp]: http://www.artima.com/intv/fixit.html
[katedra-i-bazar]: http://www.catb.org/~esr/writings/cathedral-bazaar/cathedral-bazaar/index.html#catbmain
